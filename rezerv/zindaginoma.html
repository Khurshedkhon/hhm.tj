ТАРҶУМАИ ҲОЛИ ШОИР

Ҳоҷӣ Ҳусайн Мӯсозода 10-уми июни соли 1955 дар деҳаи Ростровути ноҳияи Ғончӣ ба дунё омадааст. Ӯ баъди хатми мактаби миёна соли 1973 ба мадрасаи «Мири Араб»-и шаҳри Бухоро дохил шуда, онро соли 1978 бо муваффақият хатм наму-дааст.
Ҳоҷӣ Ҳусайн Мӯсозода тайи солҳои 1978-1990 чун сархатиби масҷиди ҷомеи «Ғулакандоз»-и ноҳияи ба номи Ҷаббор Расулов адои вазифа кардааст. Солҳои 1990-1992 дар факултаи «Улуми Қуръон»-и Донишгоҳи байналмилалии Ҷамоҳирии Сотсиалистии Либиё таҳсил карда, бо имти-ёзномаи махсуси донишгоҳи мазкур дар соҳаи илм сарфароз гаштааст.
Ҳоҷӣ Ҳусайн Мӯсозода аз ибтидои соли 1993 сархатиби масоҷиди вилояти Суғд (Ленинобод) интихоб шуда, аз соли 1994 сархатиби масҷиди ҷомеи «Шайх Маслиҳатдин»-и шаҳри Хуҷанд, дар як вақт чун ноиби муфтии мусалмонони Тоҷикистон адои вазифа кардааст. Ӯ аз моҳи майи соли 1997 раиси Шурои уламои дини вилояти Суғд, сархатиби масҷиди ҷомеи Шайх Маслиҳатдин ва дар як вақт муовини раиси Шурои уламои дини Ҷумҳурии Тоҷикистон интихоб шуд. 
Ҳоҷӣ Ҳусайн Мӯсозода баробари хеле хуб андӯхтани забонҳои арабӣ, русӣ, форсӣ ва ӯзбекӣ дар такмилу сайқал додани улуми дунявии худ низ ба комёбиҳое ноил гардидааст.
Ҳоҷӣ Ҳусайн Мӯсозода баробари пешбурди фаъолияти худ дар ташкилотҳои динӣ бо мақсади баланд бардоштани сатҳи маърифатнокӣ ва маънавиёти мардум аз васоити ахбори омма ва аз роҳи табъу нашри силсилакитобҳо саҳми босазо гузош-тааст. Дар давоми солҳои 1993-2023 беш аз 350 мақолаи хурду бузурги ӯ дар матбуот чоп шудааст ва зиёда аз 1000 барномаҳо ва мусоҳабаҳояш дар мавзуъҳои динию маърифатӣ ва панду ахлоқӣ дар телевизионҳо ба мардум намоиш дода шудааст.
Дар бадали ин солҳо китобҳои Ҳоҷӣ Ҳусайн Мӯсозода «Гавҳари имон мафурӯш» (1997), «Бунёди оила дар ислом» (1999), «Сиву се сӯҳбати судманд» (2001), «Ҳазрати бузургвор» (2001), «Маъхаз-ул-маъонӣ аз оёти Қуръонӣ» (2004), «Табйин-ул-ҳақоиқ» (2005), «Роҳнамои ҳаҷ» (2006), «Анвор-ул-мактубот» (2008), «Об асли мавҷудият» (2013), «Об дар «Маснавии маънавӣ» (2015), «Мазҳаб ва соҳибмазҳаб» (2016), «Ҳадиси он расул бишнав» (2016), «Раҳнамои фардои обод» (2016), «Бунёди оила дар ислом» (нашри дуввум. 2016) «Масҷидҳои Хуҷанд» (2017), «Мифтоҳи асрорнома» (2017) «Ҷавҳари ҷовидона» (2018), «Меъроҷи маърифат» (2018), «Тоҷикистон – вориси Сомониён» (2018, нашри дуюм соли 2020), «Ҳикматистон» (2018) «Меҳри падару модар» (2019), «Гулшанистон» (2020) «Саразм – мероси бузургони миллат» (2020), «Сабъаи сайёр» (2021), «Ҳашт ахтар» (2021), «Нуҳ авроқи забарҷад» (2022), «Гулчини ашъор» (2022) «Даҳ чашмаи анбар» (2022) бо теъдоди зиёд аз чоп баромадаанд, ки мавриди писанди умум гардидаанд.
Ҳоҷӣ Ҳусайн Мӯсозода соли 2004 дар заминаи китоби худ «Маъхаз-ул-маъонӣ аз оёти Қуръонӣ» баҳри дарёфти дараҷаи илмӣ дар мавзӯи «Усули истифодаи оёт ва қиссаҳои қуръонӣ дар достони «Маснавии маънавӣ»-и Ҷалолуддини Румӣ» кори илмиро ба субут расонда, рисолаи номзадии илми суханшиносиро ҳимоя намуд.
Ҳоҷӣ Ҳусайн Мӯсозода тӯли фаъолияти зиёда аз сисолаи худ ба бисёр мамолики Шарқу Ғарб чун Арабистони Саудӣ, Эрон, Кувайт, Урдун, Сурия, Туркия, Миср, Ливия, Алҷазоир, Фаластин, Амороти муттаҳидаи Араб, Кипр, Италия, Нигер, Мали, Мавритания, Малазия, Уганда, Сенегал ва ғайра сафарҳои хидматиро анҷом дода, Тоҷикистонро чун давлати демократию ҳуқуқбунёд ва мусалмоннишини рӯ ба тараққӣ ба оламиён шинос кардааст. Ҳоҷӣ Ҳусайн Мӯсозода дар айни авҷи камолоти илмию эҷодӣ қарор дорад.
Ҳоҷӣ Ҳусайн Мӯсозода солҳои охир ба эҷоди ашъори орифона пардохтааст ва ғазалҳои ирфониву ҳакимонаи эшонро як қатор ҳофизон ба оҳанг дароварда сурудаанд.
Бо чандин мукофот ва сипосномаҳо аз ҷумла бо медали «Хизмати шоиста»-и Ҷумҳурии Тоҷикистон ва ҷоизаи вилоятии ба номи Бобоҷон Ғафуров дар соҳаи илм сазовор гаштааст. Номзади илмҳои филология, Шаҳрванди фахрии шаҳри Хуҷанд мебошад. Ашъори Ҳоҷӣ Ҳусайн Мӯсозода дар ёздаҳ китоб «Мифтоҳи асрорнома», «Ҷавҳари ҷовидона», «Меъроҷи маърифат», «Тоҷикистон – вориси Сомониён», «Ҳикматистон», «Гулшанистон», «Саразм – мероси бузургони миллат», «Сабъаи сайёр», «Ҳашт ахтар», «Нуҳ авроқи забарҷад», «Гулчини ашъор» «Даҳ чашмаи анбар» ба нашр расидаанд. Девони ёздаҳуми эшон «Ёздаҳ ситораи дурахшон»-ро алҳол дар даст доред. Девони дувоздаҳуми Ҳоҷӣ Ҳусайн Мӯсозода таҳти унвони «Дувоздаҳ бурҷи фалак» ба чоп омода мегардад.

